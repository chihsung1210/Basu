{
    "title":"第一品菩提心利益",
    "lists": [
      "遍禮佛佛子,及諸應敬者,依教今略說,佛子律儀行。"
      ,"昔無論未說,詩韻吾不善,豈敢言利他？撰此為修心。"
      ,"循此修善故,信亦暫增長,善緣等我者,見此容獲益。"
      ,"[明菩提心所依]"
      ,"暇滿極難得,既得能成利,倘若利未辦,後世豈復得？"
      ,"猶於烏雲夜,剎那耀閃電,如是因佛力,世萌修褔意。"
      ,"[思惟菩提心利益]"
      ,"故善恆微弱,惡大極難堪,捨此菩提心,餘善豈能勝？"
      ,"多劫佛深思,見此最饒益。眾生依於此,順利獲勝樂。"
      ,"欲滅三有苦,及除眾不安,欲享福樂者,恆莫捨覺心。"
      ,"生死獄中囚,若生菩提心,即刻名佛子,人天應禮敬。"
      ,"如勝冶金料,得此垢身成,無價佛陀身,故應持覺心。"
      ,"導師以慧觀,見彼極珍貴;欲出三界者,宜善持覺心。"
      ,"餘善如芭蕉,生果即枯槁;覺心樹生果,不枯反增茂。"
      ,"如人雖犯罪,依士得除畏;若有令脫者,畏者何不依？"
      ,"覺心如劫火,剎那毀諸罪。彌勒諭善財,覺心德無量。"
      ,"略攝菩提心,當知有二種,願求菩提心,趣行菩提心。"
      ,"如人盡了知,欲行正行別;如是智者知,二心次第別。"
      ,"願心於生死,雖生廣大果,猶不如行心,相續增福德。"
      ,"何時為度盡,無邊眾有情,立志不退轉,受持此行心;"
      ,"即自彼時起,縱眠或放逸,福德相續生,量多等虛空。"
      ,"[菩提心利益之依據]"
      ,"為信小乘者,妙臂問經中,如來自宣說,其益極應理。"
      ,"若僅思療癒,有情諸頭疾,具此饒益心,獲福無窮盡。"
      ,"況欲除有情,無量不安樂,乃至欲成就,有情無量德。"
      ,"是父抑或母,誰具此心耶？是仙或欲天,梵天有此耶？"
      ,"彼等為自利,尚且未夢及,況為他有情,生此饒益心？"
      ,"他人為自利,尚且未能發;生此珍貴心,稀有誠空前！"
      ,"珍貴菩提心,眾生安樂因,除苦妙甘霖,其福何能量？"
      ,"僅思利眾生,福勝供諸佛;何況勤精進,利樂諸有情。"
      ,"眾生欲除苦,奈何苦更增,愚人雖求樂,毀樂如滅仇。"
      ,"於諸乏樂者,多苦諸眾生,足以眾安樂,斷彼一切苦,"
      ,"更復盡其癡,寧有等此善？安得似此友？豈有如此福？"
      ,"[敬歎菩薩]"
      ,"若人酬恩施,尚且應稱讚,何況未受託,菩薩自樂為。"
      ,"偶備微劣食,嗟施少眾生,令得半日飽,人敬為善士。"
      ,"何況恆施與,無邊有情眾,善逝無上樂,滿彼一切願。"
      ,"博施諸佛子,若人生惡心,佛言彼墮獄,久如心數劫。"
      ,"若人生淨信,得果較前增,佛子雖逢難,善增罪不生。"
      ,"何人生此心,我禮彼人身,誰令怨敵樂,歸敬彼樂源！"
          ]
}
