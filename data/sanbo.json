{
    "title":"隨念三寶經",
    "lists": [
      "[聖隨念佛經]"
      ,"佛、薄伽梵者,謂:如來、應、正等覺、明行圓滿、善逝、世間解、無上士調御丈夫、天人師、佛、薄伽梵。"
      ,""
      ,"諸如來者,是福等流,善根無盡。"
      ,"安忍莊嚴,福藏根本,妙好間飾,眾相花敷,行境相順,見無違逆。"
      ,"信解歡喜,慧無能勝,力無能屈。"
      ,"諸有情師,諸菩薩父,眾聖者王,往湼槃城者之商主。"
      ,"妙智無量,辯才難思,語言清淨,音聲和美,觀身無厭,身無與等。"
      ,"不染諸欲,不染眾色,不染無色。"
      ,"解脫眾苦,善脫諸蘊,不成諸界,防護諸處。"
      ,"永斷諸結,脫離熱惱,解脫愛染,越眾暴流。"
      ,"妙智圓滿；住去、來、今諸佛世尊所有妙智；"
      ,"不住湼槃,住真實際。安住遍現一切有情之地。"
      ,"是為如來正智殊勝功德。"
      ,""
      ,"[隨念法經]"
      ,"正法者,謂:善說梵行。初善、中善、後善。義妙、文巧。純一、圓滿,清淨、鮮白。"
      ,"佛、薄伽梵,善說法律。正得,無病,時無間斷。"
      ,"極善安立,見者不空,智者各別內證。"
      ,"法律善顯,決定出離,趣大菩提。無有違逆,成就和順；"
      ,"具足依止,斷流轉道。"
      ,""
      ,"[隨念僧經]"
      ,"聖僧者,謂:正行、應理行、和敬行、質直行。"
      ,"所應禮敬,所應合掌。"
      ,"清淨功德,淨諸信施,所應惠施,普應惠施。"
    ]
}