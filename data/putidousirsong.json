{
"title":"菩提道次第攝頌",
    "lists": [
	"[皈敬頌]"
    ,"俱胝圓滿善生身,滿無邊眾希願語,如實盡見所知意,釋迦尊主稽首禮"
	,"是無等師最勝子,荷佛一切事業擔,現化遊戲無量土,禮阿逸多及妙音"
	,"如極難量勝者母,造釋密意贍部嚴,名稱遍揚於三地,我禮龍猛無著足"
	,"從二大車善傳流,深見廣行道無謬,圓滿攝要教授藏,敬禮持彼燃燈智"
	,"遍視無央至言目,賢種趣脫最勝津,悲動巧便善開顯,敬禮此諸善知識"
	,"[辨明所說教典及開示法殊勝]"
	,"贍洲智者頂上嚴,眾中美名飛幡揚,龍猛無著經世代,善傳菩提道次第"
	,"遍滿眾生希願故,是為教授寶中王,集千妙論江河故,亦是具德善說海"
	,"證達聖教皆無違,一切至言現教授,易獲勝者甚深意,亦防極大罪行崖"
	,"是故印藏諸智士,眾賢所依勝教授,三種士夫道次第,具慧誰人不傾心"
	,"[1講聞及依師軌理]"
	,"攝集一切至言藏,講聞此理縱一座,宏偉說聞正法利,定能攝集應思惟"
	,"次見現後諸妙聚,善匯緣起之根本,謂由意樂及加行,如理勤依示道師"
	,"縱為身命亦不捨,依教修行供師喜,瑜伽師我如是修,汝求脫者亦應行"
	,"[2暇滿]"
	,"暇身勝過如意寶,唯於今生獲此身,難得易失如空電,思惟此理而證達"
	,"一切世事如揚糠,故應晝夜取心要,瑜伽師我如是修,汝求脫者亦應行"
	,"[3念死並三惡趣苦及皈依業果]"
	,"死後難保不墮落,能救此畏唯三寶,故應皈依極堅固,終不毀犯其學處"
	,"復賴黑白業及果,善思如理取捨修,瑜伽師我如是修,汝求脫者亦應行"
	,"[4四力懺悔]"
	,"未獲具相所依身,欲修勝道亦難達,故當學此無缺因,三門罪墮垢染身"
	,"淨治業障尤切要,故重恆時依四力,瑜伽師我如是修,汝求脫者亦應行"
	,"[5四諦]"
	,"苦諦過患不勤思,不生真實解脫欲,不思集諦流轉次,不知輪迴斷根理"
	,"應厭三有希出離,了知輪迴何所繫,瑜伽師我如是修,汝求脫者亦應行"
	,"[6發心]"
	,"大乘道柱為發心,諸宏偉行根本依,遍轉二資如點金,攝無邊善為福藏"
	,"佛子勇士明此已,以勝寶心為修要,瑜伽師我如是修,汝求脫者亦應行"
	,"[7施度]"
	,"施是摩尼滿眾願,斬除慳結最勝劍,無怯勇悍佛子行,揚名十方此為本"
	,"如是知已智者習,施身財善賢妙道,瑜伽師我如是修,汝求脫者亦應行"
	,"[8戒度]"
	,"戒是洗滌惡行水,除煩惱熱明月光,處眾威嚴如須彌,不加威嚇眾生敬"
	,"如是知已諸正士,如目守護正受戒,瑜伽師我如是修,汝求脫者亦應行"
	,"[9忍度]"
	,"忍為力士妙莊嚴,最勝苦行堪惱熱,降瞋蛇敵金翅鳥,抵惡語刃為甲胄"
	,"如是知已以眾理,披服最勝忍辱鎧,瑜伽師我如是修,汝求脫者亦應行"
	,"[10進度]"
	,"若擐精進不退鎧,教證德增如初月,一切威儀具義利,隨所作事如意成"
	,"如是知已佛陀子,發大精進遣懈怠,瑜伽師我如是修,汝求脫者亦應行"
	,"[11靜慮度]"
	,"靜慮調心如輪王,止則不動如山嶽,放則遍趣善所緣,引大身心堪能樂"
	,"如是知已瑜伽王,摧散亂敵常修定,瑜伽師我如是修,汝求脫者亦應行"
	,"[12智度]"
	,"慧照深性如眼目,拔除三有根本道,至言共讚為德藏,名除癡暗第一燈"
	,"求脫智者了知已,以多精勤發此道,瑜伽師我如是修,汝求脫者亦應行"
	,"[13奢摩他]"
	,"但唯專一修靜慮,未見能斷輪迴本,離止道慧觀復觀,終亦莫能除煩惱"
	,"故須決斷本相慧,乘以無動寂止馬,執中觀理離邊劍,盡壞邊執所緣境"
	,"以如理觀廣大慧,令證實性覺慧增,瑜伽師我如是修,汝求脫者亦應行"
	,"[14毘缽舍那]"
	,"專能成定何須言,更見如理妙觀察,亦於本相能引發,無動極穩三摩地"
	,"於是精勤於止觀,修雙運者實稀有,瑜伽師我如是修,汝求脫者亦應行"
	,"[15止觀雙運]"
	,"等引修空如太虛,後得觀空如幻事,稱讚雙運慧方便,能往佛子行彼岸"
	,"如是證已賢者規,不滿足於少分道,瑜伽師我如是修,汝求脫者亦應行"
	,"[16趣入密續]"
	,"因果大乘二勝道,所須共道如實生,次依善巧舵手怙,趣入續部廣大海"
	,"由依圓滿勝教授,令得暇身具義利,瑜伽師我如是修,汝求脫者亦應行"
	,"[17迴向]"
	,"為令自心薰習故,亦兼利餘有緣人,於勝者喜圓滿道,淺易宣說所獲善"
	,"祈願一切諸眾生,不離清淨賢善道,瑜伽師我發此願,汝求脫者亦應發"
    ]
}
